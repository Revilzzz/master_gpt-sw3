53 § Sammanträdets öppnande, dagordningens fastställande och val av justeringsperson
Ordföranden öppnade mötet.

Dagordningen fastställdes.

Till justeringsperson valdes Emir Özcelik.

54 § Föregående protokoll
Det fanns inga synpunkter på föregående protokoll. Protokollet lades till handlingarna.

55 § Beslut om mål- och resursplan inklusive budget 2024 med ekonomisk plan 2025 – 2027
Direktionen beslutar
att godkänna mål- och resursplan inklusive budget 2024 med ekonomisk plan 2025 – 2027.

Bakgrund
Medelpads räddningstjänstförbund (MRF) ska ha en årlig mål- och resursplan (MRP). Detta framgår av ägaruppdraget. Budget för 2024 och ekonomisk plan för ytterligare tre år framöver är delar av MRP. 

Ärendet
Det är MRP inklusive budget för 2024 som ska godkännas.

Ärendets tidigare handläggning
MRP 2023 godkändes av direktionen den 9 december 2022.

Förvaltningens övervägande
Förvaltningen har tagit fram ett förslag till MRP 2024 inklusive budget. Bedömningar har gjorts avseende vilka verksamheter som bör prioriteras och hur de ekonomiska medlen ska fördelas.

Förbundet fortsätter genom denna MRP arbetet mot en förbättrad styrmodell genom att satta mål och delmål kan följas upp på objektiva grunder. Indikatorer och godtagbar nivå på dessa tillkommer genom nytt beslutsärende under våren 2024.

Ett av målen är God ekonomisk hushållning. Till det målet finns både ekonomiska och verksamhetsmässiga delmål.

MRP och handlingsprogrammet, som styrs av enligt lagen (2003:778) om skydd mot olyckor, kompletterar varandra och är uppbyggda på likartat sätt när det gäller målstruktur.

Uppföljning
MRP 2024 följs upp i delårsrapport 1 2024 och 2 2024 samt årsredovisning 2024.

Arbetsutskottet
Arbetsutskottet har ställt sig bakom förvaltningens förslag till MRP inklusive budget och ekonomisk plan.

56 § Beslut om förlängning av handlingsprogram 2022 – 2023
Direktionen beslutar
att förlänga handlingsprogram 2022 – 2023 att gälla längst till och med den 30 juni 2024.

Bakgrund
Varje kommun/räddningstjänstförbund är skyldig/skyldigt att ha handlingsprogram för olyckor som kan leda till räddningsinsatser. Handlingsprogrammen ska beskriva vilka risker som finns i kommunen/kommunerna och vilken förmåga denna/dessa har att hantera riskerna.

Det finns ett antaget handlingsprogram för både förebyggande verksamhet och räddningstjänst som gäller till och med den 31 december 2023. Detta behöver förlängas så att ett nytt handlingsprogram kan antas medan det tidigare fortfarande är giltigt.

Ärendet
Ett nytt handlingsprogram är under framtagande och för att förhindra att det under en period inte finns något beslutat handlingsprogram föreslås nuvarande handlingsprogram att förlängas att gälla längst till och med den 30 juni 2024.

Ärendets tidigare handläggning
Handlingsprogram för perioden 2022 – 2023 beslutades av direktionen den 8 april 2022.

Förvaltningens övervägande
Ett nytt handlingsprogram är under framtagande och ett förslag till beslut om nytt handlingsprogram kommer att överlämnas till direktionen under första halvan av 2024.

Uppföljning
Handlingsprogrammet följs upp genom respektive års årsredovisning.

Arbetsutskottet
Arbetsutskottet har ställt sig bakom förvaltningens förslag.

57 § Beslut om firmatecknare 2024
Direktionen beslutar
att för år 2024 utse Per Silverliden, Henrik Arvola, Mats Bergmark, Sarah Faxby Bjerner, Ellinor Fransson, Sven-Olov Hansson, Johan Keijser och Tora Åström att två i förening, teckna Medelpads Räddningstjänstförbunds firma, och

att Johan Keijsers rätt att teckna firman endast omfattar tid då han fungerar som avdelningschef.

Bakgrund
MRF är som kommunalförbund en egen juridisk person som själv behöver hantera frågan om att teckna firman.

Direktionen beslutar om vem som ska vara firmatecknare för MRF med organisationsnummer 222000-0422.

Beslutet bör ses över för varje kalenderår och ett nytt fattas även om inga förändringar är aktuella.

Ärendet
Det är fråga om ett beslut om firmatecknare som avser år 2024.

Ärendets tidigare handläggning
Direktionen har senast den 9 december 2022 beslutat om vem som ska vara firmatecknare för MRF. Det beslutet gäller för 2023.

Förvaltningens övervägande
Den nya ekonomichefen Henrik Arvola föreslås föras in på listan över firmatecknare och den tidigare ekonomichefen Annelie Sjöberg tas bort. På grund av att chefen för räddningsavdelningen förväntas vara ledig under stora delar av året föreslås ersättaren Johan Keijser vara firmatecknare när han fungerar som avdelningschef. Keijsers tecknande av firman behöver därför åtföljas av förordnandebeslut som omfattar aktuell dag för tecknande. Övriga namn medtagna i 2022 års beslut bör kvarstå på listan.

Uppföljning
Även om inga förändringar behöver genomföras om ett år när det gäller kretsen av behöriga att teckna MRF:s firma, ska ändå beslutet enligt vedertagen praxis förnyas. Detta innebär att frågan om beslut om firmatecknare tas upp på nytt av direktionen i december 2024.

Arbetsutskottet
Arbetsutskottet har ställt sig bakom förvaltningens förslag.

58 § Beslut om attestförteckning 2024
Direktionen beslutar
att godkänna attestförteckning för år 2024.

Bakgrund
Direktionen beslutar om attestförteckning för MRF med organisationsnummer 222000-0422. Attestförteckningen är en bilaga till delegationsordningen.

Beslutet bör ses över för varje kalenderår och ett nytt fattas även om inga förändringar är aktuella.

Ärendet
Det är fråga om ett beslut som avser år 2024.

Ärendets tidigare handläggning
Direktionen beslutade den 9 december 2022 om attestförteckning för 2023. Den 5 september 2023 beslutade direktionen genom ordförandebeslut om revidering av denna. Beslutet godkändes av direktionen den 6 oktober 2023. Kretsen av attestanter justerades då genom att den nya ekonomichefen Henrik Arvola ersatte Annelie Sjöberg som har avslutat sin anställning.

Förvaltningens övervägande
Krister Öst tas bort från attestförteckningen eftersom han inte längre jobbar kvar inom förbundet. Funktionen är inte är ersatt. Inga förändringar i övrigt föreslås för 2024.

Uppföljning
Även om inga förändringar behöver genomföras om ett år när det gäller attestförteckningen, ska ändå beslutet enligt vedertagen praxis förnyas. Detta innebär att frågan om beslut om attestförteckning tas upp på nytt av direktionen i december 2024.

Arbetsutskottet
Arbetsutskottet har ställt sig bakom förvaltningens förslag.


59 § Beslut om informationshanteringsplan 2024
Direktionen beslutar
att godkänna informationshanteringsplan för 2024.

Bakgrund
Direktionen beslutar om informationshanteringsplan för MRF med organisationsnummer 222000-0422.

Varje kommunal förvaltning ska, enligt 7 § arkivlagen (1990:782) ha en dokumentplan, vilken i Sundsvalls kommunkoncern benämns informationshanteringsplan.

Syftet är att säkerställa en effektiv informationsförsörjning och ett långsiktigt bevarande av information. Det ska vara enkelt att använda, arkivera, återsöka och återanvända information oavsett hur informationen lagras. MRF följer Sundsvalls kommuns strategi med mål och visioner för e-arkiv.

All information är kopplad till processer, och dessa ska utgå från klassificeringsstruktur för kommunala verksamheter, är framtagen av samrådsgruppen för kommunala arkivfrågor i enlighet med regler och råd utfärdade av Riksarkivet samt Sveriges kommuner och regioner. Respektive organisation lägger till de processer som är specifika för denna.

Ärendet
Informationshanteringsplan för år 2024 ska fastställas.

Ärendets tidigare handläggning
Informationshanteringsplan för 2023 fastställdes den 9 december 2022.

Förvaltningens övervägande
Efter beredning av ärendet bedömer förvaltningen att inga ändringar behöver göras i informationshanteringsplanen för 2024. Förslaget är att lydelsen från 2023 kvarstår.

Uppföljning
Även om inga förändringar behöver genomföras inför år 2025 när det gäller informationshanteringsplanen, ska ändå beslutet förnyas. Detta innebär att frågan om beslut om informationshanteringsplan tas upp på nytt av direktionen i december 2024.

Ändringar i informationshanteringsplanen under året, som är av mindre betydelse, kan beslutas av förvaltningen. Sådana ändringar ska godkännas i efterhand av direktionen i samband med årsöversynen.

Samråd genomförs kontinuerligt med Sundsvalls kommuns arkiv.

Arbetsutskottet
Arbetsutskottet har ställt sig bakom förvaltningens förslag.

60 § Beslut om begäran om dispens med anledning av tillämpande av regler om dygnsvila kopplat till EU:s arbetstidsdirektiv
Direktionen beslutar

att begära dispens för personalkategorier som nedan anges så att den sammanlagda arbetstiden vid planerad förläggning av arbete i kombination med jour enligt Allmänna bestämmelser (AB) § 13 moment 5 och motsvarande bestämmelse i Bilaga R till AB kan överstiga 20 timmar. Detta så att den sammanlagda arbetstiden får uppgå till högst 24 timmar, och

att beslutet förklaras omedelbart justerat.

Bakgrund
Från och med den 1 oktober 2023 respektive den 1 februari 2024 gäller nya regleringar om dygnsvila som uppfyller minimikraven enligt EU:s arbetstidsdirektiv 2003/88/EG. Bakgrunden är att EU-kommissionen har uppmärksammat Sverige på att flera kollektivavtal inom kommuner och regioner inte följde EU:s arbetstidsdirektiv. Direktiven kräver bland annat 11 timmars dygnsvila mellan två arbetspass. De centrala parterna är överens om att det är viktigt att alla verksamheter gör sitt yttersta för att ställa om verksamheten, så att skyddsregler om arbetstagarens rätt till dygnsvila säkerställs.

Huvudregler om minst 11 timmars dygnsvila per 24-timmarsperiod är till för ett långt och hållbart arbetsliv och stöds av forskningen. Därför ska undantag vara möjligt först när det kan säkerställas att alla andra alternativ har uttömts.

I och med detta har en tilläggsöverenskommelse träffats som avser möjlighet till dispens. Dispens innebär att den sammanlagda arbetstiden vid planerad förläggning av ordinarie arbetstid i kombination med jour kan överstiga 20 timmar. Den sammanlagda arbetstiden får dock som högst uppgå till 24 timmar. Efter en sådan arbetstidsförläggning ska kompenserande vila ges i direkt anslutning och minst motsvara den sammanlagda arbetstid som ordinarie arbetstid och jour varat.

Ärendet
Ärendet gäller begäran om dispens i förhållande till reglerna om dygnsvila.

Ärendets tidigare handläggning
Ärendet har inte tidigare handlagts.

Förvaltningens övervägande
MRF har under året arbetat med verksamheter som berörs av de skärpta kraven gällande dygnsvila, bland annat med schemaförändringar. Förbundet som har ansvaret inom Sundsvalls, Timrå och Ånge kommuner, enligt lagen (2003:778) om skydd mot olyckor (LSO), för arbetet vid olyckor eller överhängande fara för olyckor samt säkerställa ett skydd för liv och hälsa, egendom och miljö, har med nuvarande bemanning inte funnit en möjlig lösning att i tillräcklig omfattning resurssätta verksamheten med det personalantal och de kompetensnivåer som behövs och samtidigt schemalägga personalen i enlighet med de skärpta kraven. Förbundet har gjort bedömningen att undantag är nödvändiga i dagsläget för att uppfylla verksamhetens krav.

MRF:s behov av att över tid ha ett tillräckligt antal anställda med förutsättningar att verka inom de olika personalkategorierna är ett långsiktigt arbete som bedrivs kontinuerligt. Målsättningen är att inom ett par års sikt kunna bemanna verksamheten i enlighet med arbetstidsdirektivet och samtidigt säkerställa att förbundet ska kunna fortsätta att fullgöra sitt ansvar enligt LSO inklusive svara mot de krav som ägarkommunerna ställer i det så kallade ägaruppdraget.

Därför avser MRF att lämna in begäran om dispens från EU:s arbetstidsdirektiv gällande dygnsvila för följande personalkategorier och antal i respektive kategori.

Brandmän och styrkeledare på skift, 74
Kombibefäl, 16
Kombibrandmän, 9
Handlingarna i ärendet är följande.

Grunddokument
Bilaga 1 skäl till begäran om dispens
Bilaga 2 statistik examinerade Skydd mot olyckor
Bilaga 3 scheman
Bilaga 4 risk- och konsekvensanalys
Bilaga 5 handlingsplan för att dispens inte ska behövas
Bilaga 6 MBL-protokoll
Begäran om dispens översänds, via Sobona, till Centrala parters arbetstidsnämnd för beslut.

Uppföljning
Direktionen informeras om Centrala parters arbetstidsnämnds beslut i ärendet samt därefter löpande hur verksamhet, personal och ekonomi berörs av de förutsättningar som ges. Beviljas dispens informeras direktionen också löpande om förvaltningens agerande för att i framtiden kunna hantera den skärpta tillämpningen av reglerna om dygnsvila utan att använda sig av undantagsmöjligheten som en dispens ger.

Arbetsutskottet
Arbetsutskottet har ställt sig bakom förvaltningens förslag.

61 § Information om arbetsmiljöfrågor
Förvaltningen informerade om aktuella arbetsmiljöfrågor enligt följande punkter.

Rehabiliteringsutbildning för chefer/ställisar/växthus.
Introduktion av nya medarbetare - intranät.
Översyn av arbetsmiljöuppgiftsfördelning (arbetsmiljödelegation).
Framtagande av nya anställningsavtal som förenklar processen för chefer.
Fortsättning arbete med temat psykisk ohälsa vid värdegrundsarbetet Vår Viktiga Vardag (VVV) inom ämnet akut omhändertagande av självmordsnära person (AOSP).
Framtagande av åtgärdslista efter personalenkät gällande organisatorisk och social arbetsmiljö (OSA).
Framtagande av förslag på ny arbetsmiljöplan 2024-2027.
62 § Presentation av och information från revisorerna
Två av de tre politiskt valda revisorerna presenterade sig. Dessa informerade om resultatet av granskningen av delårsbokslut 2 2023 samt inriktningen för pågående och kommande granskningar.

63 § Information om fortsatt beredning av ledamotsinitiativ om stavsotning
Förvaltningen informerade om beredningen av ledamotsinitiativet från Sverigedemokraterna och Moderaterna angående stavsotning – ett modernt brandskydd. Arbetet fortsätter med att ta fram förslag för den vidare hanteringen av initiativet. Sotningsdistrikten kommer att vara engagerade i arbetet. Förslag i ärendet kommer att presenteras vid direktionen den 31 maj 2024 vid vilket sammanträde också representanter från sotningsdistrikten bjuds in.

64 § Information om arbete med nya räddningsstationer i Sundsvall och Liden samt ledningscentral för SOS Alarm och Medelpads räddningstjänstförbund
Förvaltningen informerade om arbetet med Lidens nya räddningsstation som beräknas vara klar om ett år. Information gavs också om pågående förstudie avseende ledningscentral för SOS Alarm och MRF:s funktioner inom Räddningsregion Mittnorrland.

65 § Information om översyn för Brett samarbete mellan länets räddningstjänstorganisationer
Förvaltningen informerade om att de tretton delprojekten har slutfört sitt arbete förutom framtagande av förslag till verksamhetsplaner 2024 – 2026 för respektive område. Arbete med slutredovisning pågår. Styrgruppen ska möta den politiskt valda referensgruppen den 2 februari 2024 för att ta ställning till inriktningen för hur arbetet med att införa Brett samarbete ska fortsätta drivas. Information till arbetstagarorganisationerna lämnas den 27 februari 2024. Därefter fattas beslut om införande av samarbete i olika delar.

66 § Information om ägarkommunernas avsikt att besluta om provtagning vid nuvarande och tidigare brandövningsplatser i syfte att upptäcka ämnen från brandskum samt miljöavvecklingsplan för Timrå brandstation
Förvaltningen informerade om att miljöförvaltningarna i ägarkommunerna driver ärenden som innebär att MRF har förelagts/kommer att föreläggas att ta fram planer och genomföra prover för att mäta nivåer för eventuella PFAS-ämnen från brandskum vid nuvarande och tidigare brandövningsplatser. Detta gäller både verksamheterna inom heltid och RIB (räddningstjänstpersonal i beredskap). I nuläget finns föreläggande att genomföra mätningar på tidigare brandövningsplatsen Hillstamon i Sundsvall och MRF Skyddscenter Fillan. Föreläggandet gäller också hantering av andra former kemikalier. Motsvarande förelägganden från Timrå och Ånge kommuner väntas inom kort översändas till förbundet.

Därutöver har MRF förelagts att inkomma med en miljöavvecklingsplan gällande Timrå gamla brandstation. Föreläggandet tar sikte på verksamheten från och med 1953 och fram till och med nu kan ha medfört för belastning på miljön. Prover gällande PFAS-ämnen ska också tas. Arbetet är omfattande och är inne i sitt slutskede vad gäller själva planen. Prover kommer att tas efter nyår. Krav på att ta fram miljöavvecklingsplan gällande Lidens gamla brandstation är aviserat inför 2024.

MRF:s arbete 2024 inom förelagda och förväntat förelagda delar enligt ovan är mycket omfattande och kommer att innebära stora kostnader för förbundet som idag inte helt kan överblickas.

67 § Information om händelser/händelseutredningar
Förvaltningen informerade om resultatet av olycksutredningen angående ledningen av sjöräddningsinsatsen gällande branden på Stena Scandica utan för Gotland som startade den 29 augusti 2022. Thomas Hansson och Mattias Andersson vid MRF har haft MSB:s uppdrag att genomföra utredningen som är av nationellt intresse.

Branden bröt ut på bildäck. Ombord fanns 299 personer varav 241 passagerare. Fartyget blev strömlöst och drev mot Fårö. Sjöfartsverket ledningscentral (JRCC) inledde en räddningsinsats. Kustbevakningen, Räddningstjänsten Gotland, Sjöräddningssällskapet med flera organisationer, bistod Sjöfartsverket i räddningsinsatsen. Maritime Incident Respons Group (MIRG) larmas från Stockholm och Karlskrona för att kunna genomföra räddningsinsats ombord på fartyget.

Den viktigaste slutsatsen i den framtagna rapporten, blev att trycka vikten av en bättre samlad lägesbild under den inledande delen av räddningsinsatsen.

68 § Anmälan av myndighetsbeslut
Förvaltningen redovisade aktuella myndighetsbeslut under perioden 2023-09-24—12-02.

69 § Övriga frågor
Inga anmälda frågor.


44 § Sammanträdets öppnande, dagordningens fastställande och val av justeringsperson
Ordföranden öppnade mötet.

Dagordningen fastställdes.

Till justeringsperson valdes Rebecca Lampinen.

45 § Föregående protokoll
Det fanns inga synpunkter på föregående protokoll. Protokollet lades till handlingarna.

46 § Beslut om hemställan om ökad medelstilldelning för år 2024 genom höjning av den ekonomiska ramen för att möjliggöra ekonomisk balans
Direktionen beslutar
att godkänna hemställan om ökad medelstilldelning för år 2024 genom höjning av den ekonomiska ramen med 29 600 000 kronor i förhållande till 2023 års nivå med anledning av att uppnå ekonomisk balans, se specifikation nedan.
Ökningen består av:

Årlig löneöversyn: 4 000 000 kronor
Ökade personalkostnader relaterat arbetstidsreglerna: 3 000 000 kronor
Ökade personalkostnader för att nå kraven i lagen om skydd mot olyckor (2003:778): 1 000 000 kronor
Ökade hyreskostnader avseende Timrå nya station: 4 200 000 kronor
Ökade hyreskostnader avseende Liden nya station: 800 000 kronor
Indexökning övriga hyror: 1 000 000 kronor
Ökade pensionsutbetalningar: 1 500 000 kronor
Ramhöjning utöver styrmodellen 14 000 000 kronor.
Bakgrund
Medelpads räddningstjänstförbund (MRF) har en ansträngd ekonomisk situation. Denna har förvärrats gradvis senaste åren genom pandemin, inflation, sänkta avtalsintäkter och väsentliga löneökningar samtidigt som medlemsramen inte ökats i samma utsträckning.

Den tillsatta ekonomigruppen för MRF bestående av ekonomichefer för ägarkommunerna tillsammans med förbundets ekonomichef och biträdande förbundschef har arbetat fram ett förslag för att möjliggöra ekonomisk balans för förbundet. 

Ärendet
Ärendet avser hemställan om ökade ekonomiska medel för att möjliggöra ekonomisk balans.

Förvaltningens övervägande
Den gradvis försämrade ekonomiska situationen för förbundet bedöms inte vara möjlig att lösa på egen hand genom aktiviteter inom verksamheten annat än mindre omfattning. Ökade ekonomiska medel via medlemsbidrag bedöms vara nödvändiga för att i synnerhet den operativa verksamheten ska kunna genomföras på samma nivå som idag. Därtill kommer särskilda behov av att hantera ökade personalkostnader och hyror, se beslutsruta.

Nivån på ökad medelstilldelning, 29 600 000 kronor, som hemställs om, innebär goda förutsättningar för MRF att nå ett nollresultat för år 2024.

Därutöver behöver förbundet genom egna aktiviteter ha ambitionen att nå det uppsatta tvåprocent-resultatmålet.

Förslaget är alltså att hemställan avser ökad medelstilldelning på 29 600 000 kronor för år 2024.

Resultatet av ekonomigruppens arbete står i överrensstämmelse med hemställan.

47 § Beslut om revidering av mål- och resursplan 2023 – gällande att genom utökning av investeringsbudgeten tillfälligt finansiera om- och tillbyggnad vid MRF Skyddscenter Fillan
Direktionen beslutar
att godkänna utökning av investeringsbudgeten i mål- och resursplan 2023 med 5 miljoner kronor för iordningställande av MRF Skyddscenter Fillan för att kunna bedriva nationell GRIB-utbildning, och 

att beslutet ska vara omedelbart justerat.

Bakgrund
De snabba förändringarna som skett gällande Sveriges säkerhetsläge kräver skyndsamma åtgärder av många aktörer inom totalförsvaret. Myndigheten för samhällsskydd och beredskap (MSB) har därför bland annat som ett första steg fått uppdraget att utbilda 2 000 – 3 000 civilpliktiga brandmän, vilka tidigare har brandmannautbildning, men som inte lägre arbetar kvar inom räddningstjänsten. Ytterligare omkring 13 000 – 14 000 civilpliktiga brandmän planeras utbildas fram till och med 2030. Detta innebär att MSB:s skolor (Sandö och Revinge) behöver koncentrera sig på civilpliktsutbildning och därför inte kommer att klara av att grundutbilda räddningstjänstpersonal i beredskap (RIB). Utbildningen läggs istället ut på andra aktörer.

En av dessa aktörer är Securitas AB som redan idag, på uppdrag av MSB, utbildar RIB på tre platser i landet. I samarbete med MRF har Securitas AB fått MSB:s uppdrag att utöka sin utbildning av RIB och detta vid MRF Skyddscenter Fillan.

Krav ställs då på övningsanläggningens utbildningsförutsättningar. Det är krav som är ungefär desamma som gäller som baskrav inom förbundet för att öva och fortbilda brandmän, både när det gäller heltiden och RIB.

MRF Skyddscenter Fillan har sedan några år tillbaka saknat utbildningsanordningar som motsvarar dessa basbehov. Bland annat har brandövningshuset rivits, då detta hade blivit uttjänt och stängts på grund av arbetsmiljörisker. Det finns därför ett behov av att återställa grundläggande funktionaliteter vid anläggningen.

Sundsvalls kommun, Kommunstyrelsekontoret, Drakfastigheter, äger och förvaltar övningsanläggningen som hyrs av MRF.

Tidigare beslut
Ordföranden beslutade den 5 september 2023, vilket godkändes av direktionen den 6 oktober 2023, att revidera av mål- och resursplan 2023 med anledning av behov av att utöka investeringsbudgeten för att genomföra förbättringar på anläggningen MRF Skyddscenter Fillan i syfte att bedriva MSB:s GRIB-utbildning. Beslutet omfattade MRF:s egen del i att utveckla MRF Skyddscenter Fillan till att tillgodose detta utbildningsbehov.

Utöver den egna delen behöver Drakfastigheter göra vissa anpassningar (om- och tillbyggnad) i fastigheten vilket det nu föreslagna beslutet avser. Detta anpassningsbehov var känt redan i samband med ordförandebeslutet och vid direktionssammanträdet den 6 oktober 2023. Då bedömde MRF att investeringen ifråga skulle tas av Drakfastigheter för att sedan belasta hyran, vilket är det normala i sådana ärenden. I samband med att en beställd förstudierapport blev klar, daterad den 6 oktober 2023, visade det sig att kommunens beslutsprocess inte skulle kunna avvaktas för att genomföra om- och tillbyggnaden. Detta för att kunna starta upp den nationella utbildningsverksamheten i tid. 

Ärendet
För att iordningställa MRF Skyddscenter Fillan krävs att Drakfastigheter genomför viss om- och tillbyggnad av fastigheten. Medel för detta arbete finns inte avsatta i Drakfastigheters investeringsbudget.

Enligt de rutiner och beslutsprocesser som gäller för Drakfastigheter så kan enheten inte få fram medel för dessa arbeten inom den tid som krävs. Detta riskerar att försena byggnationerna i en sådan grad att det omöjliggör förläggning av GRIB-utbildning på MRF Skyddscenter Fillan och därmed de nettointäkter som planeras för.

Den enda möjligheten är därför att MRF tillfälligt finansierar om- och tillbyggnadsarbeten fram tills dess att Drakfastigheter får medel avsatta i sin budget. På så sätt kan arbetet omedelbart påbörjas, vilket krävs för att anläggningen ska bli iordningsställd tillräckligt snabbt. Från Sundsvall kommun har MRF fått löfte om att låna 5 miljoner kronor för detta investeringsändamål.

Drakfastigheter har under hösten genomfört en förstudie i projektet. Förstudien med A-kalkyl och tidsplan bifogas. Kalkylen omfattar i grova drag byggnationer för 3,5 miljoner kronor, rivnings kostnader för 0,5 miljoner kronor samt byggherrekostnader om 0,6 miljoner kronor. Därtill kan oförutsedda kostnader på några hundratusen kronor tillkomma. Tidsplanen i förstudien bygger på Sundsvalls kommuns beslutsprocess och kan inte följas eftersom GRIB-utbildningen startar i april 2024.

När MRF tillfälligt finansierar om- och tillbyggnadsarbetet kan Drakfastigheter omedelbart påbörja arbetet med målet att allt ska vara klart i tid för utbildningsstart.

En dialog kommer att genomföras under vintern 2023/2024 med Drakfastigheter för att klarlägga hur det slutligen ska se ut när det gäller kostnadsfördelning gällande investeringar och vilka delar som ska påverka hyresnivån. Det kan då bli aktuellt för Drakfastigheter att ta över lån och finansiering från MRF.

Genomförande av GRIB-utbildningen vid MRF Skyddscenter Fillan bedöms för MRF ge ett positivt nettoresultat 2024 på 1,3 miljoner kronor samt för 2025 och framåt årligen 2,7 miljoner kronor (i 2024 års penningvärde).


Förvaltningens övervägande
Genomförande av föreslaget beslut innebär därför en ökning av den senast beslutade investeringsbudgeten på 5 miljoner kronor. Det är en investering som under 2024 alltså kan komma att flyttas över till Drakfastigheter och istället belasta hyran.

Förvaltningen bedömer att detta förfaringssätt, med att initialt ansvara för investeringen, är det enda som uppfyller tidskravet för när byggnationerna ska vara färdiga. I annat fall behöver MRF svara staten i form av MSB (och samarbetspartnern Securitas AB) att övningsanläggningen inte kan ta emot denna statliga utbildning.

Rådande situation med statens ambitioner att snabbt bygga upp Sveriges civila beredskap bedömer vi kommer att ge flera möjligheter. I det korta perspektivet kommer den nationella grundutbildningen av RIB, vilken i grunden finansieras av staten (via Securitas AB), att till närmare hälften finansiera de kostnader MRF har för investeringarna när det gäller övningsanläggningens basbehov. Detta sker genom uthyrning av delar av övningsanläggningen och övningsmateriel. Även kostnader för service och specialkompetenser kommer att faktureras.

I ett längre perspektiv, 2 – 5 år, bedöms betydande statliga bidrag komma för uppbyggnad av civil beredskap inkluderande räddningstjänst under höjd beredskap (RUHB). Fokus kommer då att ligga på utbildning och övning för civilpliktiga brandmän. De satsningar som görs vid MRF Skyddscenter Fillan under hösten/vintern 2023/2024, kommer ge anläggningen ett läge för att kunna erhålla statliga bidrag framöver inom ramen för civil beredskap. MRF Skyddscenter Fillan får ytterligare möjligheter till vidareutveckling för kommande behov inom RUHB med utbildning av civilpliktiga brandmän. Ett läge som ger goda förutsättningar till att skapa nya arbetstillfällen.

Andra samhällsaktörer har uttryckt intresse för att samarbeta om tillgång till MRF Skyddscenter Fillan. Polisen önskar till exempel utöka sin övningsverksamhet vilken redan pågår vid övningsanläggningen.

Sammantaget bedöms den föreslagna ökningen av investeringsbudgeten vara rimlig, både i ett kortare och längre perspektiv. Detta med beaktande av att MRF ska kunna hantera utbildning för egen personal gällande baskrav på ett kostnadseffektivt sätt och det rådande omvärldsläget.

Förslag till uppföljning
Beslutet följs upp genom redovisning vid kommande direktionssammanträden under 2023/2024.

48 § Beslut om förslag till taxor och avgifter för 2024
Direktionen beslutar
att föreslå respektive ägarkommun att besluta om taxor och avgifter för Medelpads Räddningstjänstförbund för 2024, och

att beslutet ska vara omedelbart justerat.

Bakgrund
Efter anvisningar från Sveriges Kommuner och Regioner, som föranleddes av en prejudicerande dom, ska respektive ägarkommun till ett kommunalförbund ansvara för beslut om taxa. Rådande kommunallag tillåter inte att kommunalförbund beslutar inom detta område. 

Ärendet
Justeringar av räddningstjänstsförbundets taxor och avgifter genomförs i första hand med prisindex för kommunal verksamhet (PKV). Prisindex med kvalitetsjusterade löner för regioner (LPIK) används vid tjänster åt sjukvården. LPIK ersätter det tidigare landstingsprisindex (LPI) som håller på att fasas ut till förmån för LPIK. Det är endast sättet att skatta löneförändringar som skiljer det nyare LPIK och det äldre LPI.

Förändringar av nivån på taxor och avgifter görs också enligt avtal med part som köper tjänster av förbundet. Vid hjälp till andra räddningstjänstorganisationer tillämpas Myndigheten för samhällsskydd och beredskaps schablonersättning i enligt med myndighetens författningssamling SRVFS 2004:11. Siffrorna på tjänsterna i bilagorna är uppjusterade för att motsvara 2023 års kostnadsnivå, beträffande PKV med 7,2 procent och LPIK 8,4 procent.

Utöver indexregleringen görs även en justering av taxan för tillståndhantering för brandfarlig och explosiv vara så att den motsvarar faktisk nedlagd tid för ärendena.

Ärendets tidigare handläggning
Taxor och avgifter uppdateras för varje kalenderår.

49 § Beslut om revidering av delegationsordningen
Direktionen beslutar
att godkänna revidering av delegationsordningen.

Ärendet
Delegationsordningen kompletteras i vissa delar med beslutsbefogenhet för ekonomichef vilken är en ny funktion från och med den 1 maj 2022. Ekonomichef ersätter den tidigare rollen controller och med utvidgade befogenheter.

Hänvisningar till lagrum i den gamla kommunallagen har tagits bort på två ställen.

Ändringar
Följande ändringar av delegationsordningen föreslås.

allmänna bestämmelser om delegation angående ärendegrupper med beslutsrätt som inte är delegerad, borttagen hänvisning till gamla kommunallagen,
punkt 8.2 inköpsbehörighet för ekonomichef med högre belopp vid förbundschefs frånvaro,
punkt 8.3 beställningsrätt för ekonomichef enligt investeringsbudget,
punkt 8.4 inköpsbehörighet för ekonomichef med medelstort belopp och att delegation för controller utgår eftersom funktionen inte finns längre,
punkt 10.1 gällande så kallade ordförandebeslut, borttagen hänvisning till gamla kommunallagen med en förtydligande textjustering utan ändring i sak,
punkt 10.2 rätt att teckna firman, två i förening, för ekonomichef, ett förtydligande införs att firmateckningsrätten dessutom är beroende av särskilt beslut av direktionen med uppdatering av namnlista, och
punkt 10.3 rätt att utfärda fullmakter för ekonomichef.
Ärendets tidigare handläggning
Den senaste revideringen av delegationsordningen beslutades av direktionen den 10 december 2021.

50 § Information angående hantering av reglerna om dygnsvila – bakgrund, tolkning, konsekvenser samt förberedelser inför dispensansökan och andra åtgärder
Ärendet
Förvaltningen informerade om pågående arbete med hantering av reglerna om dygnsvila, samt förberedelser inför dispensansökan och andra åtgärder.

Det pågår ett partsammansatt arbete gällande framtagande av risk- och konsekvensanalys som underlag för dispensansökan samt avseende nya scheman som behövs om inte dispens kommer att beviljas. Inom de närmaste dagarna kommer ett nytt partsgemensamt arbete inledas för att ta fram detaljer gällande dispensansökan. Dessa arbeten avser i första hand brandmän och styrkeledare på skift samt kombibrandmän som idag tjänstgör enligt Bilaga R till allmänna bestämmelser.

När det gäller kombibefäl, vilka cirka hälften av arbetstiden har ledningsuppgifter med jour i räddningsledningssystemet Räddningsregion MittNorrland, hanteras frågorna tillsammans med övriga tre räddningstjänstorganisationer som har sådan personal. Inom de närmaste dagarna kommer ett samverkansmöte genomföras beträffande det vidare arbetet som berör personalkategorier. 

51 § Övriga frågor
Inga anmälda frågor.

27 § Sammanträdets öppnande, dagordningens fastställande och val av justeringsperson
Ordföranden öppnade mötet.

Dagordningen fastställdes.

Till justeringsperson valdes Stefan Broman.

28 § Föregående protokoll
Det fanns inga synpunkter på föregående protokoll. Protokollet lades till handlingarna.

29 § Beslut om delårsrapport 2 2023
Direktionen beslutar
att godkänna delårsrapport2 2023.

Bakgrund
Medelpads räddningstjänstförbund (MRF) är enligt kommunalförbundslagen (1985:894) jämfört med kommunallagen (2017:725) rättsligt att betrakta som en egen kommun. Lagen (2018:597) om kommunal bokföring och redovisning ska då tillämpas fullt ut. Delårsrapporter och årsbokslut ska upprättas och följa de redovisningsbestämmelser som anges i lagen.

Ärendet
Det är fråga om ett förslag till beslut om delårsrapport 2 2023.

Ärendets tidigare handläggning
Det är delårsrapporten för det andra tertialet 2023 som ska beslutas. Det senaste bokslutet som beslutades när det gäller verksamhet och ekonomi samlat är delårsrapporten för det första tertialet 2023 som beslutades vid direktionssammanträdet den 2 juni 2023.

Förvaltningens övervägande
Förvaltningen har tagit fram ett förslag till delårsrapport 2 2023.

Förslag till uppföljning
Uppföljning genomförs vid årsredovisning 2023.

Arbetsutskottet
Arbetsutskottet har ställt sig bakom förvaltningens förslag.

30 § Beslut om inrättande av visselblåsarfunktion
att godkänna att hos Sundsvalls kommun hemställa om att få ansluta sig till kommunens visselblåsarfunktion, och

att uppdra till förvaltningen att komma överens med kommunen om närmare former för anslutning så att denna funktion även fungerar som Medelpads räddningstjänstförbunds visselblåsarfunktion.

Bakgrund
MRF är enligt lagen (2021:890) om skydd för personer som rapporterar om missförhållanden, skyldig att ha rapporteringskanaler och förfaranden för rapportering och uppföljning, så kallad visselblåsarfunktion. Lagen bygger på EU-direktiv från 2019.

Ärendet
Det är fråga om beslut angående inrättande av visselblåsarfunktion genom anslutning till Sundsvalls kommuns funktion för ändamålet.

Ärendets tidigare handläggning
Ärendet har inte handlagts tidigare annat än att det under cirka ett års tid har genomförts samtal med Sundsvalls kommun om ett anslutande. Kommunen har genomfört en process som har inneburit vissa förändringar av visselblåsarfunktionens uppbyggnad och är nu redo att samarbeta med bland annat MRF.

Förvaltningens övervägande
Eftersom MRF är en relativt sett liten organisation med begränsade resurser samt för att ha förutsättningar att ha en kvalitativt sett väl fungerande visselblåsarfunktion och med en godtagbar nivå på trovärdighet, är det bästa för förbundet att vara en del av en större organisations visselblåsarfunktion. Eftersom MRF inom ett flertal områden följer Sundsvalls kommuns styrprinciper är valet av samarbete med kommunen naturligt.

Vid kontakter med kommunen har denna numera ställt sig positiv till att MRF får ansluta sig till kommunens visselblåsarfunktion. Kommunen önskar ett direktionsbeslut med en hemställan om att förbundet önskar ansluta sig till funktionen.

På vilket detaljerat sätt MRF kommer att integreras i denna visselblåsarfunktion återstår att bedöma tillsammans med kommunen. Sundsvalls kommuns riktlinje för visselblåsning, kommer om hemställan bifalls, att ligga till grund för MRF:s motsvarande riktlinje.

Förslag till uppföljning
Direktionen kommer antingen att själv handlägga ärenden som rapporteras enligt lagstiftningen eller få handlagda ärenden återrapporterade till sig. Genom dessa förfaranden blir det naturligt att löpande följa upp hur visselblåsarfunktionen fungerar. Ett samarbete med Sundsvalls kommun om funktionen ger också direktionen förutsättningar att delta i kommunens uppföljning av hanteringen.

Arbetsutskottet
Arbetsutskottet har ställt sig bakom förvaltningens förslag.

31 § Beslut om synpunkter på revisionens slutsatser efter granskning av årsbokslut 2022
Direktionen beslutar
att godkänna synpunkter på revisionens slutsatser efter granskning av Medelpads räddningstjänstförbunds bokslut och årsredovisning 2022.

Bakgrund
Revisionen har i granskningsrapport, daterad den 21 februari 2023, granskat MRF:s bokslut och årsredovisning 2022. I rapporten har revisionen kommit fram till ett antal slutsatser. 

Ärendet
Revisionen önskade senast den 2 maj 2023 direktionens synpunkter på slutsatserna i granskningsrapporten angående bokslut och årsredovisning 2022. Efter skriftliga kontakter med revisionen har svarstiden förlängts till och med oktober 2023.

Ärendets tidigare handläggning
Revisionen önskar regelbundet få in synpunkter från direktionen på sina rekommendationer eller slutsatser i granskningsrapporterna. Ibland har synpunkterna givits vid muntliga dialoger under direktionssammanträden. Vid vissa tillfällen begärs skriftliga synpunkter som i detta ärende.

Förvaltningens övervägande
Förvaltningen har tagit fram förslag på synpunkter.

Förslag till uppföljning
Att förvaltningen genomför det som framgår av synpunkterna, följs upp av direktionen under 2024.

Arbetsutskottet
Arbetsutskottet har ställt sig bakom förvaltningens förslag.

32 § Beslut om synpunkter på revisionens rekommendationer efter granskning av kompetensförsörjning
Direktionen beslutar
att godkänna synpunkter på revisionens rekommendationer efter granskning av Medelpads räddningstjänstförbunds kompetensförsörjning.

Bakgrund
Revisionen har i granskningsrapport, daterad den 21 februari 2023, granskat MRF:s kompetensförsörjning. I rapporten har revisionen kommit fram till ett antal rekommendationer.

Ärendet
Revisionen önskade senast den 2 maj 2023 direktionens synpunkter på rekommendationerna i granskningsrapporten angående kompetensförsörjning. Efter skriftliga kontakter med revisionen har svarstiden förlängts till och med oktober 2023.

Ärendets tidigare handläggning
Revisionen önskar regelbundet få in synpunkter från direktionen på sina rekommendationer eller slutsatser i granskningsrapporterna. Det gäller också så kallade sakområdesgranskningar som denna. Ibland har synpunkterna givits vid muntliga dialoger under direktionssammanträden. Vid vissa tillfällen begärs skriftliga synpunkter som i detta ärende.

Förvaltningens övervägande
Förvaltningen har tagit fram förslag till synpunkter.

Förslag till uppföljning
Att förvaltningen genomför det som framgår av synpunkterna, följs upp av direktionen under 2024.

Arbetsutskottet
Arbetsutskottet har ställt sig bakom förvaltningens förslag.

33 § Information med totalförsvar som tema
Ärendet
Länsstyrelsen informerade om sitt arbete med krisberedskap och civilt försvar. I några delar har länsstyrelsen också ansvar för och arbetsuppgifter inom räddningstjänstverksamhet. Länsstyrelsen har bland annat ett samordnande ansvar för uppbyggnad av räddningstjänst under höjd beredskap (RUHB). Vid riktigt stora händelser har rätten att överta räddningsledarskap övergått från länsstyrelsen till civilförsvarsområdet, vilken organisation Länsstyren i Norrbottens län har ansvar för. Genom uppbyggnaden av Räddningsregion MittNorrland finns det mycket sällan anledning för civilförsvarsområdet att överta räddningsledarskap.

Försvarsmakten informerade om verksamheten vid hemvärnet och då särskilt Medelpads hemvärnsbataljon. Hemvärnet är en viktig del av det militära försvaret och kan snabbt organisera sig för insats. Samverkan med det civila försvaret, som till exempel räddningstjänsten och polisen, är viktiga delar av hemvärnets uppgifter. Genom det försämrade säkerhetsläget har intresset ökat för att gå med i hemvärnet. Under kalla kriget var hemvärnet en organisation främst för medelålders män som hade lämnat värnpliktsåldern. Idag består hemvärnet också av många unga eftersom det endast är en mindre del av en ålderskull som gör värnplikten. Andelen kvinnor i hemvärnet ökar hela tiden men det finns fortfarande mycket att arbeta på för att organisationen ska anses vara jämställd.

Ånge kommun informerade om arbetet med krisberedskap och civilt försvar inom en kommun. Mycket av arbetet handlar om risk- och sårbarhetsarbete samt säkerhetsskydd. Krigsplacering av personal och arbete med kommunens krigsorganisation är också viktiga uppgifter. Arbete med att förebygga och kunna hantera andra risker som naturolyckor eller samhällskriser av olika slag är också prioriterade arbetsuppgifter.

Förvaltningen informerade om RUHB. Myndigheten för samhällsskydd och beredskap har på uppdrag av regeringen tagit fram ett förslag till inriktning för arbetet med att bygga upp RUHB och på en nivå för en färdigutbyggd sådan organisation. Efter kalla krigets slut avvecklades RUHB vid räddningstjänsterna. Idag finns endast resurser för hantering av den vanliga verksamheten inkluderande större händelser under fredstid. RUHB avses byggas upp under tio år och innebära en fördubbling av dagens räddningsstyrkor. I budgetpropositionen för 2024 föreslås avsättas 120 miljoner kronor för att börja bygga upp RUHB.

Alla fyra organisationerna betonade vikten av bred samverkan mellan olika myndigheter och andra organisationer för att arbetet med att stärka totalförsvaret ska nå tillräckliga resultat. 

34 § Beslut om sammanträdesplan 2024
Direktionen beslutar
att godkänna sammanträdesplan för 2024.

Bakgrund
Direktionen beslutar om den egna sammanträdesplanen, se 14 § Reglemente för direktionen vid Medelpads Räddningstjänstförbund (senast fastställt 2015-01-01).

Ärendet
Ärendet avser sammanträdesplan för 2024.

Ärendets tidigare handläggning
Direktionen har den 9 december 2022 godkänt sammanträdesplan för 2023. Sammanträdesplanen reviderades av direktionen den 17 februari 2023 genom att ett sammanträde flyttades en vecka fram i tiden.

Förvaltningens övervägande
Förslaget är att sammanträdesplan 2024 är upplagd på samma sätt som de senaste årens grundplanering när det gäller tidpunkt, längd och genomförandeort avseende sammanträdena. Skälet är att upplägget fungerar bra kopplat till bland annat olika styrdokument som ska beslutas. Fredagar föreslås även fortsättningsvis vara sammanträdesdag. Detta eftersom omdömet avseende genomförande på denna veckodag generellt upplevs som positivt. Sammanträdena i arbetsutskottet genomförs digitalt.

Förslag till uppföljning
Uppföljning av detta beslut görs löpande om behov skulle uppkomma av revidering av sammanträdesplanen.

Arbetsutskottet
Arbetsutskottet har ställt sig bakom förvaltningens förslag.

35 § Ordförandebeslut den 5 september 2023
Direktionen beslutar
Arbetsutskottet föreslår direktionen besluta
att godkänna ordförandebeslut den 5 september 2023

Bakgrund
Ordförandebeslut gällande tre ärenden har fattats den 5 september 2023. Ärendena bedömdes inte kunna avvakta avgörande vid ordinarie sammanträde vid arbetsutskottet eller direktionen.

Beträffande revidering av handlingsprogram behövde räddningschef i enlighet med förändrad kompetensnivå säkerställas i tid inför planerad frånvaro av den nuvarande.

När det gäller revidering av mål- och resursplan behövde investeringar genomföras utan tidsutdräkt för att förberedelser skulle hinnas med i tid inför utbildningsstart av nationell grundutbildning för räddningstjänstpersonal i beredskap (RIB) i början av 2024.

Angående revidering av attestförteckning var det av stor vikt att ny ekonomichef omgående fick attesträtt för att arbetet skulle kunna genomföras på ett effektivt sätt.

Besluten gäller omedelbart efter att dessa hade fattats.

Ärendet
Ärendet avser godkännande av ordförandebeslut den 5 september 2023.

Ärendena i ordförandebeslutets tidigare handläggning
Se ordförandebeslutet.

Ordförandens bedömning
Inget har framkommit som talar för att någon del av beslutet inte längre ska gälla.

Förslag till uppföljning
Se ordförandebeslutet.

Arbetsutskottet
Arbetsutskottet har ställt sig bakom ordförandens bedömning.

36 § Information om arbetsmiljöfrågor
Ärendet
Förvaltningen informerade om aktuella arbetsmiljöfrågor enligt följande.

Rehabiliteringsutbildning för chefer och blivande chefer genomförs under november. En introduktionsutbildning för nya medarbetare på intranätet håller på att tas fram. Formerna för arbetsmiljöuppgiftsfördelning (arbetsmiljödelegation) ses över.

En fortbildning på temat psykisk ohälsa, och som påbörjades under 2022, genomförs under höstens VVV-dagar (värdegrundsarbetet Vår Viktiga Vardag). Temat är akut omhändertagande av självmordsnära person (AOSP).

37 § Information om arbete för att säkerställa att reglerna angående dygnsvila hanteras på ett riktigt sätt från och med den 1 oktober 2023
Ärendet
Förvaltningen informerade om pågående arbete med att hantera den snävare tillämpningen av reglerna om dygnsvila som råder efter förnyad tolkning av EU:s arbetstidsdirektiv. Personal som arbetar enligt Allmänna bestämmelser (AB) behöver från och med den 1 oktober 2023 förhålla sig till den snävare tillämpningen. Detta gäller för MRF:s del kombibefäl och -brandmän. De som arbetar enligt Bilaga R till AB behöver från och med den 1 februari 2024 förhålla sig till den snävare tillämpningen. Detta gäller för brandmän och styrkeledare på skift.

Det kommer inte längre bli möjligt att genomföra så kallade dygnspass, trots att dessa innefattar jour på natten. Möjlighet finns till att söka dispens för att kunna arbeta dygnspass. Regelverket säger att alla andra åtgärder först ska vara uttömda innan dispens kan medges och då under begränsad tid. Det är direktionen som beslutar om att söka dispens.

De nya reglerna ställer till det både för arbetsgivaren och arbetstagarna. Det blir svårare att göra schemaändringar till exempel för utbildningar och övningar av olika slag och ersätta frånvaro. Flera arbetstagare informerar om svårigheter för att få familjelivet att gå ihop. MRF kommer, med anledning av nödvändiga förändringar av ordinarie scheman, att behöva anställa fler brandmän och brandbefäl för att få verksamheten att fungera även fortsättningsvis.

Direktionen ställde sig generellt positiv till att besluta om dispensansökan, när det finns ett underlag framtaget för sådant beslut.

38 § Information om arbete med nya räddningsstationer i Sundsvall och Liden samt från invigning och öppet hus gällande Timrå räddningsstation
Ärendet
Förvaltningen informerade om pågående arbete med nya räddningsstationer.

Timrå räddningsstation är nu invigd och öppet hus har genomförts. Båda evenemangen blev mycket lyckade. Öppet hus besöktes av uppemot 5 000 personer. Stationen är tagen i drift. Vissa arbeten med finjusteringar pågår liksom färdigställande av tillbyggnad av komplementbyggnaden.

Markarbeten har inletts för bygget av Lidens räddningsstation. Stationen planeras vara färdigbyggd hösten 2024.

Gällande Sundsvalls räddningsstation genomförs förprojektering med två olika placeringsalternativ – Berget invid sjukhuset och Gärde. Beträffande Berget pågår en naturvärdesinventering och i Gärde en process för inköp av kvarvarande fastigheter.

39 § Information om översyn Brett samarbete mellan länets räddningstjänstorganisationer
Ärendet
Förvaltningen informerade om översyn av Brett samarbete mellan länets tre räddningstjänstorganisationer. För närvarande pågår avslutande arbete vid de elva olika delprojekten. Styrgruppen kommer därefter att i samråd med den politiska referensgruppen sammanställa delprojektens slutredovisningar till en gemensam redovisning för översynen. Denna redovisning kommer att presenteras i december.

40 § Information om ägarkommunernas avsikt att besluta om provtagning vid nuvarande och tidigare brandövningsplatser i syfte att upptäcka ämnen från brandskum
Ärendet
Förvaltningen informerade om ett initiativ som ägarkommunernas miljöförvaltningar har tagit för att ta reda på, om det vid gamla och nuvarande brandövningsplatser i landskapet, finns rester av brandskum i marken. Detta gäller särskilt så kallade PFAS-ämnen vilka är mycket svårnedbrytbara i naturen och inte längre får användas. MRF för förnärvarande en dialog tillsammans med miljöförvaltningarna gällande vilka platser som ska bli föremål för provtagning och hur en sådan ska genomföras.

41 § Information om händelser/händelseutredningar
Ärendet
Inga större händelser eller händelseutredningar fanns att rapportera om.

42 § Anmälan av myndighetsbeslut
Ärendet
Förvaltningen föredrog under perioden efter senaste direktionssammanträdet fattade myndighetsbeslut.

43 § Övriga frågor
Ledamotsinitiativ angående stavsotning. Sverigedemokraterna och Moderaterna överlämnade ett ledamotsinitiativ angående så kallad stavsotning till direktionen. En sådan sotningsmetod innebär genomförande av brandskyddskontroll och rengöring av rökgångar nerifrån. 

Förvaltningen fick i uppdrag att bereda ärendet och återkomma till direktionen med förslag till beslut.

Politikerkonferens för kommunal räddningstjänst den 7 – 8 december 2023. SKR har bjudit in till politikerkonferens för kommunal räddningstjänst den 7 – 8 december 2023. Viktiga frågor som behandlas är RUHB, personalförsörjningsfrågor och tillämpning av dygnsvila i enlighet med EU:s arbetstidsdirektiv. Ministern för civilt försvar, Carl-Oskar Bohlin medverkar vid konferensen. 

Det beslutades att Jan-Erik Iversen och Åke Nylén deltar från direktionen. Mats Bergmark och Lars Hammarström kommer att delta från förvaltningen.
Meddelad närvaro genom kalendern i Outlook. Förvaltningen informerade om rutiner för deltagande vid direktionssammanträden och arbetsutskott. Inbjudan sänds ut via kalendern i Outlook. Det är viktigt att samtliga som fått inbjudan svarar via kalendern om man deltar eller inte. Förvaltningen använder kalendern för att planera för sammanträden och säkerställa att dessa blir beslutsbehöriga. Det är fortfarande viktigt att ledamöter som inte har möjlighet att delta vid sammanträden kontaktar sin ersättare.


1 § Föredragningens inledande med fastställande av ärendelista
Föredragningen inleddes genom att ärendelistan fastställdes.

2 § Formalia
Ärendena kan inte avvakta avgörande vid ordinarie sammanträde vid arbetsutskottet eller direktionen.

Beträffande revidering av handlingsprogram behöver räddningschef i enlighet med förändrad kompetensnivå säkerställas i tid inför planerad frånvaro av den nuvarande.

När det gäller revidering av mål- och resursplan behöver investeringar genomföras utan tidsutdräkt för att förberedelser ska hinnas med i tid inför utbildningsstart av nationell grundutbildning för räddningstjänstpersonal i beredskap (RiB) i januari 2024.

Angående revidering av attestförteckning är det av stor vikt att ny ekonomichef omgående får attesträtt för att arbetet ska kunna genomföras på ett effektivt sätt.

Besluten gäller omedelbart när dessa har fattats.

Det ska informeras om besluten vid sammanträden med arbetsutskottet den 21 september 2023 och direktionen den 6 oktober 2023.

3 § Beslut om revidering av handlingsprogram för 2022- 2023
Ordföranden beslutar
att godkänna revidering av handlingsprogram 2022–2023 med anledning av behov av förändring av krav på räddningschefskompetens under räddningschefs planerade frånvaro, så att räddningschefen ska ha genomgått lägst Myndigheten för samhällsskydd och beredskaps (MSBs) utbildning Räddningsledare B med godkänt resultat.

Bakgrund
En kommun – eller ett räddningstjänstförbund, om ansvaret för räddningstjänst är delegerat till ett kommunalförbund – ska enligt 3 kap. 8 § 1 stycket 3 punkten lagen om skydd mot olyckor (2003:778) i sitt handlingsprogram ange vilken förmåga man har för att utöva ledning. Medelpads räddningstjänstförbund (MRF) ansvarar för kommunal räddningstjänst inom Sundsvalls, Timrå och Ånge kommuner. Vid förbundet ska finnas en räddningschef som ansvarar för att det finns en ändamålsenlig organisation och kompetensnivå för genomförande av räddningsinsatser. Räddningschefen delegerar oftast till annan personal att fungera som räddningsledare vid räddningsinsatser.

I MRF:s handlingsprogram anges att räddningschef ska ha brandingenjörsexamen och har genomgått Myndigheten för samhällsskydd och beredskaps påbyggnadsutbildning i räddningstjänst för brandingenjörer med godkänt resultat eller motsvarande äldre utbildningar.

Med anledning av räddningschefens planerade frånvaro finns anledning att se över detta kompetenskrav. Anledningen är att den biträdande chefen för räddningsavdelningen har en annan utbildningsbakgrund. Det finns ingen annan brandingenjör vid avdelningen som har tillräcklig erfarenhet för att fungera som räddningschef. Ledningen av verksamheten ifråga bedrivs dessutom bäst genom att avdelningschefskapet och räddningschefsrollen är förenade.

Ärendet
Det är fråga om ett beslut som möjliggör för annan kompetens än brandingenjörsexamen med påbyggnadsutbildning att vara räddningschef vid MRF. Revideringen gäller resterande månader under tiden för handlingsprogram 2022-2023. Inför 2024 behöver beslut fattas om ett nytt fyraårigt handlingsprogram.

Ärendets tidigare handläggning
MRF – och dessföregångare organisationsmässigt – har under väldigt många år haft krav på brandingenjörsexamen med påbyggnadsutbildning, eller motsvarande äldre utbildningar, för att få fungera som räddningschef. Den äldre utbildningsgången för brandingenjörer innebar betydligt kortare utbildning än dagens brandingenjörsexamen. Utbildningen var en form av längre yrkesutbildning. Den nuvarande räddningschefen har kompetensen brandingenjörsexamen med påbyggnadsutbildning.

Förvaltningens övervägande
Räddningschefskapet har tidigare också inneburit innehav av den högsta chefsposten för räddningstjänstorganisationen. I dag är det vanligt vid större eller medelstora räddningstjänstorganisationer – precis som gäller för MRF – att det finns en verksamhetschef (vid MRF benämnd förbundschef) som har det övergripande ansvaret för ledningen av förbundet. Räddningschefskapet vid MRF innebär ett operativt ansvar så att det finns väl avvägda förutsättningar att kunna bedriva räddningsinsatser.

MSB:s föreskrifter om behörighet att vara räddningschef eller räddningsledare i kommunal räddningstjänst (MSBFS 2021:2) anger att behörig att vara räddningschef i kommunal räddningstjänst är den som:

har genomgått MSB:s utbildning Räddningsledare A med godkänt resultat, eller
har avlagt brandingenjörsexamen enligt högskoleförordningen (1993:100) och har genomgått MSB:s påbyggnadsutbildning i räddningstjänst för brandingenjörer med godkänt resultat.
Behörigheten gäller också motsvarande äldre utbildningar.

Den nuvarande räddningschefen har en planerad frånvaro och den biträdande chefen för avdelningen har en annan kompetens för uppdraget. Den biträdande avdelningschefen har utbildningen Räddningsledare B. Hen har långvarig erfarenhet som chef och ledare inom operativ verksamhet och är lämplig för uppdraget som räddningschef. Ett exempel är att hen har haft en nyckelroll för att bygga upp verksamheten vid den nyligen inrättade Räddningsregion MittNorrland.

Räddningsledare A är en utbildning på lägre nivå, vilken även de som har Räddningsledare B tidigare har genomfört. Räddningsledare A är inte aktuell som enda utbildningsbakgrund för att vara räddningschef vid förbundet. Det är riskbild och verksamhet för komplicerad för.

MRF har en komplex och påtaglig riskbild vad gäller industrin, även sett i ett nationellt perspektiv. Detta talar för att räddningschefen bör ha så hög kompetens för uppdraget som möjligt. Med beaktande av att det totalt sett inom förbundet finns brandingenjörskunskap tillgänglig, är det rimligt att i handlingsplanen kunna bestämma kompetensnivån för räddningschef vid MRF till lägst utbildningen Räddningsledare B. Dessutom gäller detta beslut endast några månader och ett nytt beslut i frågan behöver snart övervägas och sedan fattas.

Ett flertal större och medelstora räddningstjänstorganisationer i landet har bestämt att den lägsta kompetensnivån för att vara räddningschef ska vara Räddningsledare B.

Samråd i ärendet har genomförts med MSB och Länsstyrelsen Västernorrland.

Förslag till uppföljning
Handlingsprogram 2024 – 2027 ska beslutas om några månader.

4 §Beslut om revidering av mål- och resursplan för 2023
Förvaltningen informerade om den analys som upprättats med anledning av jämförelsearbete mellan Medelpads räddningstjänstförbund (MRF) och åtta andra räddningstjänstförbund.

Jämförelsearbetet har varit brett och omfattat ett stort antal delar som invånarantal, geografisk yta, riskbild och ett flertal ekonomiska faktorer. Först skickades en enkät ut till berörda räddningstjänstförbund. Därefter har det inkomna materialet sammanställts. Och nu har en analys upprättats vilken utgår från MRF:s förhållanden jämfört med övriga ingående räddningstjänstorganisationer.

De ekonomiska förhållandena i jämförelsen bygger på 2019 års siffror. Anledningen till detta är att pandemin för år 2020 har bedömts påverka ett normalt resultat i för stor omfattning. När jämförelsearbetet inleddes var 2021 års bokslut inte klara. I efterhand kan konstateras att också 2021 års siffror hade påverkat resultatet på ett sätt som inte gör jämförelserna rättvisa.

Det finns en målsättning om att jämförelsearbetet ska fortsätta och även utvecklas. Inför att boksluten för 2022 blir klara planeras en ny enkät skickas ut.

Ägarrådet gav förvaltningen i uppdrag att ta fram en fördjupad analys med fokus på underlag för att kunna ta ställning till räddningstjänstförbundets hemställan om ekonomiska medel för 2023.

5 § Beslut om revidering av attestförteckning för 2023
Ordföranden beslutar
att godkänna revidering av attestförteckning 2023 med anledning av tillträde av ny ekonomichef som behöver attesträtt för att kunna utföra sitt arbete under effektiva arbetsformer.

Bakgrund
Direktionen beslutar om attestförteckning för MRF. Förteckningen är en bilaga till delegationsordningen.

Beslutet ses över för varje kalenderår och ett nytt fattas även om inga förändringar är aktuella. Senaste attestförteckningen togs upp för beslut den 9 december 2022. Med anledning av tillträde av ny ekonomichef bör attestförteckningen revideras.

Ärendet
Det är fråga om ett beslut som innebär att ny ekonomichef förs in som attestant i förteckningen och att den tidigare ekonomichefen tas bort från denna.

Ärendets tidigare handläggning
Direktionen har senast den 9 december 2022 beslutat om revidering av attestförteckningen. Kretsen av attestanter justerades vid det tillfället gällande tillträde av biträdande avdelningschef för förebyggande avdelningen.

Förvaltningens övervägande
Ny ekonomichef, Henrik Arvola, har tillträtt under augusti 2023. För att han ska kunna utföra sitt arbete under effektiva former bör han snarast möjligt ingå i kretsen av attestanter. Den tidigare ekonomichefen Annelie Sjöberg har avslutat sin anställning och ska tas bort från attestförteckningen.

Förslag till uppföljning
Frågan om beslut om attestförteckning tas upp på nytt av direktionen i december 2023.

6 § Föredragningens avslutande
Föredragningen avslutas.


12 § Sammanträdets öppnande, dagordningens fastställande och val av justeringsperson
Ordföranden öppnade mötet.

Dagordningen fastställdes.

Till justeringsperson valdes Fredrik Thunström.

13 § Föregående protokoll
Det fanns inga synpunkter på föregående protokoll. Protokollet lades till handlingarna.

14 § Beslut om delårsrapport 1 2023
Direktionen beslutar
att godkänna delårsrapport 1 2023.

Bakgrund
Medelpads räddningstjänstförbund (MRF) är enligt kommunalförbundslagen (1985:894) jämfört med kommunallagen (2017:725) rättsligt att betrakta som en egen kommun. Lagen (2018:597) om kommunal bokföring och redovisning ska då tillämpas fullt ut. Delårsrapporter och årsbokslut ska upprättas och följa de redovisningsbestämmelser som anges i lagen.

Ärendet
Det är fråga om förslag till beslut om delårsrapport 1 2023.

Ärendets tidigare handläggning
Det är den första delårsrapporten för 2023 som ska beslutas. Det senaste bokslutet som beslutades när det gäller verksamhet och ekonomi samlat är årsbokslutet för 2022 som beslutades vid direktionssammanträdet den 17 februari 2023.

Förvaltningens övervägande
Förvaltningen har tagit fram förslag till delårsrapport 1 2023.

Förslag till uppföljning
Delårsrapport 2 2023 ska beslutas den 6 oktober 2023.

Arbetsutskottet
Arbetsutskottet har ställt sig bakom förvaltningens förslag.

15 § Beslut om om ändring av mål- och resursplan 2023 – avseende investeringsbudget
Direktionen beslutar
att godkänna ändring av mål- och resursplan 2023 – avseende investeringsbudget.

Bakgrund
Investeringsbudget för MRF finns i mål- och resursplan (MRP). För närvarande är det MRP 2023 som gäller. Förvaltningen önskar att investeringsbudgeten ändras i några delar avseende inköp av fordon.

Ärendet
Det är fråga om förslag till beslut om ändring av MRP 2023 – avseende investeringsbudget. Förslaget till ändring grundar sig på nytt övervägande när det gäller kostnad på lägre nivå för inköp av ett höjdfordon till Ånge, behov av att tillföra ett fordon för funktionen regional insatsledare inom räddningsledningssystemet Räddningsregion MittNorrland och ökande av andelen miljöfordon kopplat till förbundets miljöpolicy när ett transportfordon ska köpas in.

Ärendets tidigare handläggning
MRP 2023, inkluderande investeringsbudget, beslutades av direktionen den 9 december 2022.

Förvaltningens övervägande
I och med att ett begagnat höjdfordon till Ånge kan köpas in till betydligt lägre pris än den budgeterade lösningen, som innebär ett nytt chassi med nuvarande överbyggnad, kan medel frigöras för att köpa in fordon till den nya funktionen regional insatsledare. Ett redan budgeterat fordon för transporter kan uppgraderas vad gäller miljöklassning till ren eldrift. Totalt sett innebär förslaget en minskning av investeringsbudgeten på 750 000 kronor.

Förslag till uppföljning
Delårsrapport 2 2023 ska beslutas den 6 oktober 2023. Rapporten kommer bland annat att innehålla uppföljning avseende investeringsbudgeten.

Arbetsutskottet
Arbetsutskottet har ställt sig bakom förvaltningens förslag.

16 § Beslut om förslag till ändring av sotningstaxor
Direktionen beslutar
att föreslå kommunfullmäktige i respektive ägarkommun att besluta om att förändra grundavgiften för sotning och brandskyddskontroll.

Bakgrund
Under många år har trenden varit att det är allt färre och färre som använder en eldstad för uppvärmning av sin bostad. Inte minst gäller det vedeldade pannor för uppvärmning av bostäder där allt fler gått över till andra värmeslag, exempelvis bergvärme och liknande. Under 2022 har dock en liten svängning gjorts då fler åter igen har installerat eldstäder för att ha en sekundär och extra uppvärmningskälla. Det senaste extra tillskottet är dock inte i storleksordning med den tidigare avtagande trenden som har varit under flera årtionden.

Enligt taxekonstruktionen tas en grundavgift ut för sotning och brandskyddskontroll och sedan tillkommer olika avgifter beroende på vilken typ av eldstad som ska rengöras eller kontrolleras. Grundavgiften ska täcka resekostnader samt nödvändig administration kring hanteringen av ärendet. När antalet objekt, samt objektens belägenhet i förhållande till varandra förändras, behöver även grundavgiften förändras för att spegla dessa förhållanden. Den största delen av grundavgiften speglar hur mycket tid som behöver läggas på resa mellan objekten. För beräkning av grundavgiften används en anvisning framtagen av SKR och Sveriges Skorstensfejarmästares Riksförbund (SSR). I beräkning av inställelsetiden tas hänsyn till avstånd till objekten, hur ofta de ska rengöras och även så kallade samplanerade besök, det vill säga när flera eldstäder finns inom samma fastighet så räknas det som ett besök.

Att observera är att den här förändringen inte har något med den ökade inflationen att göra utan enbart med hur många eldstäder det finns och hur dessa är belägna i kommunen. Varje år kommer SKR och SSR överens om en ökning med så kallat ”sotningsindex” som ska spegla till exempel inflation och löneökningar. Det indexet används för att öka timtaxan som ligger till grund för beräkning av avgifterna.

Grundavgiften är separerad mellan fastboende och fritidshus med anledning av att fritidshusen dels har en annan fristindelning och även generellt längre resvägar. 

Ärendet
Grundavgiften föreslås ändras enligt nedan. Grundavgiften separeras mellan fastboende och fritidshus.

För brandskyddskontroll används en schabloniserad tid som är 1,5*grundavgiften för sotning. Anledningen är att det är samma antal objekt med samma resvägar, men administrationshanteringen av en brandskyddskontroll är mer omfattande.

Ärendets tidigare handläggning
För Sundsvalls kommun gjorde den senaste beräkningen 1988, för Timrå 1994 och för Ånge kommun någon gång på 1980-talet. Mycket har hänt under den tiden och det finns ett stort behov av att se över grundavgiftens storlek. För att förändringen inte ska bli så stor på en gång bör den här typen av beräkningar göras betydligt oftare för att spegla de faktiska förhållandena.

Förvaltningens övervägande
Förvaltningen anser att grundavgiften bör förändras enligt förslaget.

Förslag till uppföljning
Grundavgiften för sotning och brandskyddskontroll bör ses över vart tredje år för att inte skapa för stora och snabba förändringar.

Arbetsutskottet
Arbetsutskottet har ställt sig bakom förvaltningens förslag.

17 § Information om arbetsmiljöfrågor
Ärendet
Förvaltningen informerade om aktuella arbetsmiljöfrågor enligt följande punkter.

Förfrågan till Sundsvalls kommun angående nyttjande av deras visselblåsarfunktion.
Introduktion av nya medarbetare.
Arbete i utökad arbetsmiljögrupp, utifrån enkät gällande organisatorisk och social arbetsmiljö (OSA), arbete med att ta fram förslag på förbättringsåtgärder.
Översyn av arbetsmiljöuppgiftsfördelning (arbetsmiljödelegation).
Nya anställningsavtal som förenklar processen för chefer.
Förändringar och administrativ hantering gällande särskild avtalspension inom räddningstjänsten (SAP-R).
18 § Information om räddningstjänstens arbetsuppgifter med anknytning till industrietableringar i Torsboda och Alby-Ljungaverk
Ärendet
Förvaltningen informerade om vad kommande stora industrietableringar i Medelpad innebär för Medelpads räddningstjänstförbund. Grundläggande är att dessa är positiva för utvecklande av kompetensen med intressanta arbetsuppgifter. De typer av industrier som är under etablering innebär också större risker som inte har hanterats tidigare.

Under planeringsskedet genomförs olika former av samråd samt remiss- och tillståndshantering. Vid själva etableringen och byggnationerna handlar det om platsbesök, informationsgivning och tillståndsverksamhet. När verksamheten är på plats bedrivs tillsyner och övningar genomförs. Det handlar om ett långsiktigt samarbete från räddningstjänstens sida vilket ställer krav på tillgång till kvalificerade resurser för ändamålet.

19 § Information om arbete med nya räddningsstationer i Sundsvall, Timrå och Liden
Ärendet
Förvaltningen informerade om arbetet med de nya räddningsstationer i Sundsvall, Timrå och Liden.

Timrå räddningsstation: Invigning av den nya räddningsstationen planeras till fredagen den 22 september 2023. Öppet hus planeras till lördagen den 23 september 2023.

Lidens räddningsstation: Byggstart planeras till augusti månad 2023. Ett formellt investeringsbeslut är under beredning.

Sundsvalls räddningsstation: Färdigställande planeras till sensommaren 2027. Inriktningen för val av plats är "Berget" mellan Igeltjärnsvägen och Hulivägen invid sjukhusområdet. Eller på Gärde-området mellan Johannedalsvägen och Gärdevägen. Förberedande planarbete genomförs beträffande båda platserna. Valet kommer att falla på den plats som snabbast kan leda till färdiga byggnationer.

20 § Information om översyn av Brett samarbete mellan länets räddningstjänstorganisationer
Ärendet
Förvaltningen informerade om arbetet med översyn av Brett samarbete mellan länets räddningstjänstorganisationer. Projektet består av 11 delprojekt.

Dessa är följande.

Myndighetsärenden
Trygghetsarbete
Extern utbildning
Säkerhetsarbete och räddningstjänst under höjd beredskap (RUHB)
Beskrivning av operativ förmåga
Stödfunktioner
Uppföljning av räddningsinsats
IT-infrastruktur
Upphandling, inköp och avtal
Mångfald
Strategisk ledning.
Arbetet pågår i stort sett enligt planeringen. Den politiskt sammansatta referensgruppen ska under juni månad genomföra sitt första möte. Samverkan med arbetstagarorganisationerna genomförs i samband med respektive räddningstjänstorganisations samverkansmöten. Redovisning av delprojektens arbeten kommer att lämnas i slutet av året.

21 § Information om starten av Räddningsregion MittNorrland
Ärendet
Förvaltningen informerade om Räddningsregion MittNorrlands verksamhet. Arbetet i det större operativa ledningssystemet har varit igång sedan den 10 maj 2023. Nu har Medelpads räddningstjänstförbund – tillsammans med ytterligare 13 räddningstjänstorganisationer – tillgång till en robust funktion för ledning av räddningsinsatser. Detta gäller också riktigt stora räddningsinsatser samt flera mindre och medelstora samtidigt pågående sådana händelser.

22 § Information om ändring av Allmänna bestämmelser och Bilaga R angående tillämpning av reglerna om dygnsvila i EU:s arbetstidsdirektiv och konsekvenser i anledning av dessa ändringar
Ärendet
Förvaltningen informerade om ändring av Allmänna bestämmelser och Bilaga R angående tillämpning av reglerna om dygnsvila i EU:s arbetstidsdirektiv och konsekvenser i anledning av dessa ändringar. De centrala arbetsgivarorganisationerna inom den offentligt styrda verksamheten har sett sig tvungna att skärpa tillämpningen av reglerna om dygnsvila. Anledningen till detta är ett klagomål riktat till EU-kommissionen angående att Sverige inte följer EU:s arbetstidsdirektiv när det gäller dygnsvila. De centrala kollektivavtalen inom området har enligt bedömningen gått utanför ramarna. Därför har skärpningar införts i de olika avtalen efter förhandlingar mellan arbetsmarknadens parter.

Resultatet har blivit att det enligt huvudregeln inte längre ska vara möjligt att arbeta ett dygn även då jourtid är inkluderat i den sammanlagda tjänstgöringstiden för arbetspasset. Det har införts en möjlighet att söka dispens under högst ett år för att frångå huvudregeln och bedriva dygnstjänstgöring. Dispens kan beviljas av en partssammansatt nämnd på central nivå med en opartisk ordförande (vilken inte har påbörjat sin verksamhet ännu). För att få dispens ska alla andra åtgärder vara uttömda. En dispens avses gälla under den kortare tid som arbetsgivaren åtgärdar de faktorer som gör det svårt att bedriva verksamhet med tjänstgöringsscheman med normal dygnsvila.

Förändringarna gällande tillämpning av reglerna om dygnsvila kommer att få både positiva och negativa konsekvenser för Medelpads räddningstjänstförbund. De positiva konsekvenserna handlar om möjlighet för arbetstagarna att nå ökad återhämtning mellan tjänstgöringspass, men detta är också individuellt, därför att dygnstjänstgöringen som bedrivs på helger och under somrar inom skiftverksamheten samt generellt inom den operativa ledningsverksamheten, har fungerat bra. Vi ska komma ihåg att Sverige har regler om längre veckovila än vad EU:s arbetsdirektiv anger. Nackdelarna med förändringarna är stora och kommer att innebära ökade kostnader på flera miljoner kronor per år för förbundet eftersom antalet tjänstgöringspass för att hantera arbetsuppgifterna utanför den operativa ledningsrollen blir färre samt att minskad flexibilitet, till exempel när det gäller att kunna genomföra utbildningar och övningar, kommer att innebära betydande merkostnader.

De nya reglerna träder i kraft den 1 oktober 2023 för dem som ingår i operativ ledningsverksamhet och den 1 februari 2024 för skiftverksamheten. Idag finns det ingen grund för att söka dispens för dygnstjänstgöring eftersom signalerna från de centrala arbetsgivarorganisationerna är mycket tydliga, men Medelpads räddningstjänstförbund följer situationen noga och kommer att inlämna dispensansökan om möjligheter till reell framgång föreligger. Att arbeta upp till 20 timmar inklusive jour under ett tjänstgöringspass kommer att fortsätta vara möjligt under vissa förutsättningar utan att söka dispens.

23 § Information om händelser och händelseutredningar
Ärendet
Förvaltningen informerade om aktuella händelser och händelseutredningar.

24 § Anmälan av myndighetsbeslut
Ärendet
Förvaltningen anmälde under perioden fattade myndighetsbeslut på delegation.

25 § Redovisning av verksamheten vid sotningsdistrikten 2022
Ärendet
Representanter för företagen som verkar inom sotningsdistrikten Sundsvall Södra och Sundsvall Norra-Timrå informerade, tillsammans med förvaltningen, om verksamheten under 2022. Till mycket stora delar är företagen i fas med de sotningar och brandskyddskontroller som ska göras inom fastställda tidsintervaller. Representanterna informerade också om regelverket i stort när det gäller sotning och brandskyddskontroll.

26 § Övriga frågor
Krav på viss kompetens för att få vara räddningschef vid Medelpads räddningstjänstförbund
Förvaltningen informerade om att man har inlett ett ärende för att se över om kompetenskravet för att få vara räddningschef vid Medelpads räddningstjänstförbund ska breddas i förhållande till idag. Kravet är nu brandingenjör med påbyggnadsutbildningen räddningstjänstutbildning (RUB) eller motsvarande äldre brandingenjörsutbildning. Förvaltningen återkommer med mer information i ärendet.

Förordnande från och med den 1 januari 2024 av avdelningschefer och biträdande förbundschef
Förvaltningen informerade om pågående ärende med att förordna avdelningschefer och biträdande förbundschef från och med den 1 januari 2024. Förvaltningen återkommer med mer information i ärendet.

Anställning av ny ekonomichef
Förvaltningen informerade om att Henrik Arvola i augusti 2023 börjar som ny ekonomichef vid Medelpads räddningstjänstförbund.

Direktionens sammanträden 2024
Förvaltningen informerade om att man under sommaren 2023 avser att förbereda för direktionens sammanträdesplan 2024 genom att prelimärt lägga ut sammanträdesdagar via Outlook enligt samma struktur som tidigare. Beslut om sammanträdesplanen fattas vid nästkommande sammanträde.

Direktionen uttalade sitt stöd för en sådan handläggningsordning.



1 § Sammanträdets öppnande, dagordningens fastställande och val av justeringsperson
Ordföranden öppnade mötet.

Dagordningen fastställdes.

Till justeringsperson valdes Stefan Broman.

2 § Föregående protokoll
Det fanns inga synpunkter på föregående protokoll. Protokollet lades till handlingarna.

3 § Beslut om årsredovisning för 2022
Direktionen beslutar
att godkänna årsredovisning 2022.

Bakgrund
Medelpads Räddningstjänstförbund (MRF) ska för varje år ta fram en årsredovisning. Detta framgår av 13 § förbundsordningen. Eftersom MRF, enligt kommunalförbundslagen (1985:894), är att anse som en egen kommun gäller de kommunala redovisningsreglerna fullt ut. Det upprättas två tertialredovisningar med tertialbokslut och en årsredovisning med årsbokslut. Det är direktionen som beslutar om tertialredovisningar och årsredovisning.

Ärendet
Det är årsredovisning 2022 som ska godkännas. Dokumentet följer till sitt innehåll den struktur som anges i Rådet för kommunal redovisnings publikation Rekommendation R15 Förvaltningsberättelse oktober 2019.

Ärendets tidigare handläggning
Delårsrapport 1 2022 godkändes av direktionen den 3 juni 2022.

Delårsrapport 2 2022 godkändes av direktionen den 30 september 2022.

Förvaltningens övervägande
Förvaltningen har tagit fram ett förslag till årsredovisning 2022. Bedömningar har gjorts avseende måluppfyllnad inom verksamhet och ekonomi. En förvaltningsberättelse har tagits fram. Resultat- och balansräkning redovisas. 
Årets resultat var -1 470 000 kronor, vilket betyder att MRF inte når upp till målet angående god ekonomisk hushållning. Måluppfyllelsen generellt när det gäller verksamhetsmålen bedöms som god.

Förslag till uppföljning
Årsredovisning 2022 följs upp i ägarrådet och i ägarkommunernas koncernredovisningar.

Arbetsutskottet
Arbetsutskottet har ställt sig bakom förvaltningens förslag.

4 § Beslut om verksamhetsplaner kopplade till MRP 2023 för 2023 och handlingsprogram 2020-2023
Direktionen beslutar
att godkänna arbetsmiljöplan 2020–2023 reviderad 2023, ekonomiförsörjningsplan 2023, internkontrollplan 2023, likabehandlingsplan 2022–2024 reviderad 2023, miljöplan 2023 och tillsynsplan 2023.

Bakgrund
MRF har i sin mål- och resursplan (MRP) för 2022 angivet att det är direktionen som ska besluta om verksamhetsplanerna arbetsmiljöplan, ekonomiförsörjningsplan, internkontrollplan, likabehandlingsplan och miljöplan. Till handlingsprogrammet är en tillsynsplan kopplad och som också ska beslutas av direktionen.

Angivna verksamhetsplaner kan gälla för ett kalenderår eller vara fleråriga. Gäller det senare och en sådan plan är inne på sitt andra år eller är längre fram under sin giltighetstid, ska en sådan plan ändå tas upp för beslut de övriga åren för att vid behov revideras och uppdateras.

Ärendet
Det är de sex ovan angivna verksamhetsplanerna som ska godkännas. Arbetsmiljöplan är inne på sitt fjärde och sista år och ska fastställas på nytt efter revidering. Ekonomiförsörjningsplan gäller för 2023. Detsamma gäller internkontrollplan. Likabehandlingsplan är treårig och 2023 är det andra året. Miljöplan gäller för 2023. Detsamma gäller tillsynsplan.

Ärendets tidigare handläggning
Arbetsmiljöplan, internkontrollplan, likabehandlingsplan, miljöplan och tillsynsplan har fram till och med år 2020 varit bilagor till MRP. Under 2021 beslutades dessa verksamhetsplaner av förvaltningen med undantag av tillsynsplan, vilken ingick i samma beslutsärende som MRP 2021. 

Direktionen beslutade om internkontrollpunkter för 2021. År 2022 beslutade direktionen om dessa verksamhetsplaner inklusive ekonomiförsörjningsplan som är ny från och med detta år.

Förvaltningens övervägande
Arbetsmiljöplan har behandlats av arbetsmiljögruppen och likabehandlingsplan av likabehandlingsgruppen. Ekonomiförsörjningsplan, internkontrollplan, miljöplan och tillsynsplan har tagits fram av de delar av förvaltningen som ansvarar för respektive område.

Förvaltningens bedömning är att innehållet i planerna är väl avvägt kopplat till de mål som anges i MRP 2023 och handlingsprogram 2022–2023 som berör respektive områden.

Förslag till uppföljning
Resultatet av arbetet, kopplat till innehållet i verksamhetsplanerna, följs upp i samband med delårsrapporterna 1 och 2 2023 samt vid årsredovisning 2023.

Arbetsutskottet
Arbetsutskottet har ställt sig bakom förvaltningens förslag.

5 § Beslut om ändring av direktionens sammanträdesplan för 2023
Direktionen beslutar
att godkänna revidering av sammanträdesplan för 2023.

Ärendet
Ärendet avser revidering av sammanträdesplan för 2023. Genom revisionens granskningar senare år gällande delårsrapporter efter tertial 2, har vikten allt mer tydliggjorts att dessa delårsrapporter i stort sett ska vara lika genomarbetade som en årsredovisning.

För att säkerställa att det finns tillräckligt med tid för förvaltningen att bereda delårsrapport efter tertial 2, inkluderande föredragningar för politiken, behövs ytterligare en vecka innan arbetsutskottets och direktionens sammanträden genomförs i slutet av september eller början av oktober.

Ärendets tidigare handläggning
Direktionen har den 9 december 2022 godkänt sammanträdesplan för 2023.

Förvaltningens övervägande
Förslaget är att sammanträdesplan 2023 revideras så att arbetsutskottets och direktionens sammanträden skjuts fram i tiden med en vecka. Det är för styrningen och uppföljningen av räddningstjänstförbundets verksamhet och ekonomi rimligt att delårsrapporten efter tertial 2 har förutsättningar att kunna bli tillräckligt väl genomarbetad.

När det gäller aktuellt sammanträde i arbetsutskottet föreslås att detta genomförs på torsdagen den 21 september 2023 istället för fredagen eftersom Timrå nya räddningsstation invigs fredagen den 22 september.

Förslag till uppföljning
Uppföljning av detta beslut görs löpande om behov skulle uppkomma av ytterligare revidering av sammanträdesplanen.

Arbetsutskottet
Arbetsutskottet har ställt sig bakom förvaltningens förslag.

6 § Val av två ledamöter till arbetsutskottet 2023-2026
Direktionen beslutar
att för perioden 2023–2026, att förutom redan av ägarkommunerna utsedda ordförande och vice ordförande, välja följande ledamöter till arbetsutskottet.

Åsa Ulander (S), Sundsvall, ordförande
Pirjo Jonsson (S), Timrå, vice ordförande
Åke Nylén (S), Ånge
Jan-Erik Iversen (M), Sundsvall.
att för samma period välja ersättare till ledamöterna i nämnd ordning

Stefan Broman (S), Sundsvall
Björn Könberg (S), Timrå
Linda Mattsson (VF), Ånge
Sven Bredberg (M), Sundsvall.
Bakgrund
Direktionen väljer ledamöter och ersättare i arbetsutskottet. Strukturen för utskottet framgår av 20 § i reglemente för direktionen vid Medelpads räddningstjänstförbund.

Arbetsutskottet består av fyra ledamöter, varav en är ordförande och en är vice ordförande. Timrå och Ånge kommuner representeras av vardera en ledamot. Sundsvalls kommun representeras av två ledamöter, varav en ska företräda den politiska oppositionen i kommunen. Ersättare utses för varje ledamot och ska komma från samma kommun som ledamoten.

Ärendet
Det är fråga om val av ledamöter och ersättare i arbetsutskottet för perioden 2023-2026.

Övervägande
Ordförande respektive vice ordförande är redan utsedda av de kommuner som är aktuella för respektive uppdrag i enlighet med 7 § förbundsordningen. För Ånge kommuns del finns en ledamot av direktionen tillhörande majoriteten och det är Åke Nylén. Därför är det naturligt att föreslå val av honom som ledamot i arbetsutskottet. När det gäller oppositionens ledamot i arbetsutskottet för Sundsvalls kommun, har oppositionens företrädare i ägarrådet Alicja Kapica framfört sin önskan om att Jan-Erik Iversson väljs som ledamot i arbetsutskottet.

Det föreslås att ersättare i arbetsutskottet väljs från samma parti som motsvarande ledamot i utskottet med den ledamot av direktionen som står närmast under på listan. För Ånges del, som endast har två ledamöter i direktionen, en för majoriteten och en för oppositionen, är inte detta möjligt. Det föreslås därför att den andre ledamoten (förutom Åke Nylén) väljs som ersättare i arbetsutskottet.

7 § Beslut om godkännande av förbundschefens självdeklaration beträffande internkontroll
Direktionen beslutar
att godkänna att förvaltningen får översända förbundschefens självdeklaration för internkontroll 2022 till ägarkommunerna.

Bakgrund
Medelpads Räddningstjänstförbund (MRF) följer i tillämpliga delar de styrprinciper som fastställts av Sundsvalls kommun när det gäller internkontroll och därmed det av kommunfullmäktige i Sundsvall fastställda internkontrollreglementet. Varje nämnd, i MRF:s fall direktionen, ska för uppföljningen godkänna en årlig redovisning av den interna kontrollen. Redovisningen ska därefter översändas till ägarkommunerna för att vara tillgänglig i kommunkoncernernas uppföljningsarbete.

Ärendet
Det är förbundschefens självdeklaration för internkontroll 2022 som ska godkännas för översändande till ägarkommunerna. Övriga delar av redovisningen av internkontroll 2022 kommer senare att redovisas för direktionen.

Ärendets tidigare handläggning
Årsredovisning av internkontroll 2021 godkändes av direktionen den 18 februari 2022.

Förvaltningens övervägande
Förbundschefen har tagit fram en självdeklaration för internkontroll 2022 angående bedömningen hur det står till med den förvaltningsmässiga styrningen och uppföljningen av organisationen. Självdeklarationen har föredragits för arbetsutskottet och förbättringsområden har särskilt uppmärksammats vid föredragningen.

Förslag till uppföljning
Självdeklaration för internkontroll 2022 följs upp genom en åtgärdsplan som upprättas för att hantera förbättringsbehov som framkommer efter internkontrollen och också genom ägarkommunernas koncernredovisningar.

Arbetsutskottet
Arbetsutskottet har ställt sig bakom förvaltningens förslag.

8 § Information om arbetsmiljöfrågor
Ärendet
Förvaltningen informerade om aktuella arbetsmiljöfrågor enligt följande punkter:

hantering av svar efter enkät avseende organisatorisk och social arbetsmiljö (OSA)
översyn av riktlinje för introduktion av nya medarbetare
årlig uppföljning av systematiskt arbetsmiljöarbete (SAM)
genomförd nätverksträff för kvinnor inom räddningstjänsten i länet
slutfört arbete i anledning av lönerevision 2022 enligt RIB22 för räddningstjänstpersonal i beredskap
pågående arbete för att söka samarbete med Sundsvalls kommun angående funktion för anmälan av visselblåsning
översyn av arbetsmiljöuppgiftsfördelning
genomförd utbildning i grundläggande arbetsrätt för chefer och deltagare i chefsutvecklingsnätverket ”växthuset”
förändringar i pensionsavtalet särskild avtalspension inom räddningstjänsten (SAP-R)
kommande utbildning i akut omhändertagande av självmordsnära person (AOSP)
skärpt tolkning av EU:s arbetstidsdirektiv gällande dygnsvila
pågående arbete med ”lathund” för skyddsronder
pågående arbete med årshjul för arbetsmiljöarbetet.

9 § Information om arbete med nya räddningsstationer i Sundsvall, Timrå och Liden
Ärendet
Förvaltningen informerade om arbetet med nya räddningsstationer i Sundsvall, Timrå och Liden.

För Sundsvalls del finns en ny lokalisering framtagen till skogsområdet mellan Hulivägen och Igeltjärnsvägen. Det var denna lokalisering som gällde när kommunen fattade inriktningsbeslut och avsatte projekteringsmedel.

Ny räddningsstation i Timrå invigs den 22 september 2023 med öppet hus dagen efter.

När det gäller Liden pågår projektering och investeringsbeslut planeras fattas av kommunen före sommarsemestern 2023.

10 § Anmälan av myndighetsbeslut
Ärendet
Förvaltningen informerade om de myndighetsbeslut som har fattats under perioden 2022-12-08 – 2023-01-26.

11 § Övriga frågor
Information om sammansättning av referensgrupp brett samarbete
Ordföranden informerade om hennes beslut att i referensgruppen för översyn av brett samarbete mellan räddningstjänstorganisationerna i länet – förutom henne själv – ska ingå Pirjo Jonsson och Jan-Erik Iversen. Enligt direktivet för översynen ska respektive direktion (för Avdelningen för räddningstjänst och KAC i Örnsköldsvik blir det kommunstyrelsen) representeras av tre ledamöter i referensgruppen.

Information om betänkandet Ett stärkt skydd för civilbefolkningen vid höjd beredskap – SOU 2022:57
Förvaltningen informerade översiktligt om den så kallade befolkningsskyddsutredningens betänkande. Utredningen berör räddningstjänsten i hög grad eftersom den bland annat föreslår inrättande av en statlig beredskapsorganisation för räddningstjänst.

Information om ändrade rutiner för direktionens ledamöter och ersättare
I fortsättningen kommer lunch inte att ingå vid sammanträden med arbetsutskottet eller direktionen. Mötestider vid heldagssammanträden kommer att förläggas på sätt att tid avsätts så att deltagarna har möjlighet att äta lunch där sådan erbjuds. Detta innebär också att direktionens jullunch inte i fortsättningen kommer att arrangeras, utan avtackningar av personal som går i pension helt och hållet ska vara förvaltningens ansvar.

Vid direktionssammanträdet i månadsskiftet maj till juni kommer en grillad matbit även fortsättningsvis serveras på MRF Skyddscenter Fillan som en del av en aktivitet att direktionen ska träffa personal vid MRF för utbyte gällande arbetsuppgifter och arbrtddförhållanden.

Direktionen kommer fortsättningsvis inte att få julklapp av MRF.

Dessa ställningstaganden är delar av att ekonomistyrningen gällande MRF:s samtliga verksamhetsområden ska genomföras så att kostnader så långt det är rimligt hålls nere.